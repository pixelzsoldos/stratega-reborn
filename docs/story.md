# Legenda

A legenda szerint **Anamúr, Ki Első Volt Mind Között**, a világ hajnalán megteremtette az **Elfeket**, hogy őrzői legyenek ennek a világnak.  

Ám **Choor, Ki Maga A Káosz**, elcsábította az elfek büszke ifjait, isteni hatalmat ígérve nekik, ha legyőzik Anamúr teremtményeit. Anamúr ekkor megteremtette a napot, hogy fényt hozzon a földre és elűzze a gonoszt, de Choor hívei a föld alá menekültek a nap elől. A föld mélyébe húzódtak vissza, s ekkortól ered a **Sötételfek** neve.  

A föld mélyéből rendszeresen támadásokat intéztek felszínen élő testvéreik ellen, elpusztítva munkájuk gyümölcsét, lerombolva mindent, amit felépítettek.



Ekkor Anamúr megteremtette a **Törpéket**, akiket a barlangok őrzésével bízott meg, hogy megakadályozzák az elsőszülöttei elleni támadásokat. Olyannak teremtette őket, hogy egyaránt képesek legyenek a fényben és a sötétben is élni, valamint erősnek és szívósnak, hogy bírják a folyamatos csatározást.



Choor iszonyú haragra gerjedt, hogy Anamúr gyermekei ellene szegültek, és haragjából megszülettek az **Orkok**.  
Choor saját képére formálta őket: erősnek, harciasnak és vérszomjasnak. Az orkok sem viselték Anamúr napjának fényét, ezért sorozatos csatákkal birtokukba vették az erdők, a barlangok és a földmélye egy részét, egyaránt gyilkolva elfeket, törpéket és sötételfeket.



Anamúr látta, hogy gyermekei vesztésre állnak, és csupán Choor teremtményei közti széthúzás miatt nem söpörték el őket teljesen. Ezért megteremtette az **Embereket**.  

Hogy elejét vegye Choor mesterkedéseinek, szabad akaratot és szabad lelket adott nekik, mely nem függ egyik isten hatalmától sem. Rövid életet adott az embereknek, de cserébe végtelen lehetőséget: haláluk után nem az Istenek Csarnokában lelnek nyugalomra, hanem a **Sors Kerekén** újjászülethetnek.



Choor eszén azonban nem lehetett túljárni. Ha életükben elérhetetlenek is voltak számára az emberek, holtuk után már nem. A rövid élettől rettegő emberek közül az erre vállalkozókat Choor kiragadta a Sors Kerekéről, és örök élettel – vagy örök halállal – ajándékozta meg őket.  

Sötét hatalmából adva nekik vámpírokat és halálurakat hozott létre. Ők az **Élőholtak**, akik tovább terjesztik Choor sötét befolyását.



Az istenek végül felfedezték, hogy alattvalóik **mágikus tulajdonságú tárgyakat** birtokolnak, melyek ereje állandó, akár az övék. Ezzel az eónok óta tartó küzdelem új korszakba lépett.

Choor híveit arra buzdította, hogy szerezzék meg az összes varázstárgyat és ajánlják fel neki, hogy ezzel hatalma teljessé váljon Anamúr felett.  

Anamúr, hogy mentse a menthetőt, megkérte gyermekeit:  
**őrizzék a varázstárgyakat, harcoljanak értük, és állítsák meg Choor teremtményeit.**
